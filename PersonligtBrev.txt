
Ansökan om LIA-praktik
Jag är en analytisk och kommunikativ människokännare med gedigen erfarenhet och kompetens ifrån Hälso- och sjukvården, som nu vidareutvecklar mig mot Business Intelligence. Jag har erfarenhet av att jobba i många större, komplexa datasystem såsom journal-/ och röntgensystem. Jag har ofta själv känt frustrationen över ineffektiva IT-system och burit med mig en känsla av att ”det här måste gå att göra bättre”. 
Under min karriär har jag tjänstgjort i många år som logoped på Karolinska Universitetssjukhuset. Jag har erfarenhet av omorganisationsarbete, LEAN- och processoptimering och har deltagit vid offentlig upphandling av teknisk utrustning. Jag föreläser både internt och externt och har årligen anlitats som studenthandledare för logopedstudenter på KI. 
Kliniskt är mina specialistområden cancerpatienter och neurologiskt skadade och sjuka patienter. Jag har jobbat både med inneliggande patienter på sjukhuset, i det mer akuta skedet, och med rehabiliteringsinriktad mottagningsverksamhet. Som logoped utreder och behandlar jag talstörningar, röststörningar och språkstörningar samt ät-/ och sväljsvårigheter. Sammanfattningsvis kan man säga att en väsentlig del av min profession handlar om kommunikation och framför allt när kommunikationen inte fungerar. 
Arbetet på Karolinska Universitetssjukhuset har gett mig oerhört värdefulla erfarenheter av teamarbete, att kunna prioritera under stress, se möjligheter och att bemöta och motivera patienter och anhöriga när livet har tagit en plötslig vändning. Att jobba på ett universitetssjukhus innebär även att hålla sig uppdaterad på den senaste forskningen och jag har alltid varit mån om att utvecklas och att vidareutbilda mig. Förutom mer professionsinriktade kurser, har jag bl.a. gått utbildning i MI (Motiverande samtal), ACT (Acceptance Commitment Therapy) samt handledarutbildning. 
Som person är jag socialt lagd och jag gillar utmaningar och att ständigt utvecklas. Jag har hittills fått VG på samtliga kurser på BI-utbildningen och jag är studentrepresentant för klassen. Arbetsgivare och kollegor brukar ofta framhålla min positiva inställning, samarbetsförmåga och att jag ser möjligheter istället för problem. 
En av anledningarna till att jag valde att studera till Business Intelligence Analytiker, var initialt min strävan efter att förbättra vården samt min nyfikenhet på data-analysens möjligheter. Jag har nu blivit övertygad om att man med hjälp av Business Intelligence kan göra skillnad på riktigt, oavsett vilken bransch eller områden det handlar om. 
Jag ser verkligen fram emot att komma ut i arbetslivet för att praktisera mina kunskaper. Jag tror och hoppas att mina erfarenheter och min personliga profil kommer vara en bra match hos er. 
Med vänliga hälsningar,
Karin Wier
